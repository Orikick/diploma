Чорніє лід біля трамвайних колій,

Синіє в темних улицях весна,

Мого юнацтва радість осяйна

Встає назустріч нинішній недолі.



"Це справді ти? В якій суворій школі

Так без жалю розвіялась вона,

Твоя веселість буйно-голосна,

Які смутять тебе нудьга і болі?



А згадуєш, яке тоді було

Повітря? небо?.. Гусяче крило,

Здається, з нього пил і бруд змітало;



Як лід дзвенів, як споро танув сніг,

І як того, що звалося "замало",

Тепер би й сам ти піднести не зміг".