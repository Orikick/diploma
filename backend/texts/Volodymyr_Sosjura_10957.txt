І

Не я пишу оцю поему,

а тисячі:

з блідими виснаженими лицями, з чорними

трояндами під очима...

Тепер,

коли на тротуарах, блідих од снігу,

на кожній вулиці, на кожному розі

мерзне дітвора з цигарками "Пароль"

і "Ауаігіі".

Тепер,

коли жінки революції перестали одягати

обідрані шинелі,

робити аборт, стригти волосся:

руде, чорне, каштанове

і т. і...

і т. і...

Тепер,

коли попи почали прилюдно палити

цигарки

і стригти волосся:

руде, чорне, каштанове

Я чую, як пахне димом і кров'ю

кожний удар мого золотого годинника,

на якому чітко вибито:

"Герою Перекопа от Реввоенсовета

N-11 армии".

II



Це було в далекій невідомій країні,

такій невідомій, як моя поема.







Я не знаю, що буду писати далі,

як не знаю,

хто заронив мені в жили

отой тривожний рух

солодких атомів гемоглобіну...

як не знаю,

чого то блукають на панелі тіні

дротові

в ритмічнім хитанні,

в безжурнім хитанні...

Це було в далекій невідомій країні,

такій невідомій, як моя поема.



III



Я прийшов на станцію "Революція",

коли ударив другий дзвінок.

Дівчина з очима газелі спитала:

"Ваш партквиток?" —

"279305"—

"Вагон передостанній".

Дим...

Дим...

Дим...

Київ в руках повстанців,

а небо — на бурі, а небо — на грози...

"Якого полку?.." —

"7-го советского"

Тра-та-т... тах...

А небо — на бурі... а небо — на грози...



V



Ой, морозе, морозе!

Який же ти геніальний художник.

Коли дивишся на шибки, розмальовані тобою,

то здається,

що блукаєш ти десь у Криму по провулках

татарських аулів...

Або читаєш поему:

"Наль і Дамаянті"...

Ох, морозе, морозе!..



VI



А трамваї на стіни будинків, на панелі й на

рейки кидають

килими сині й прозорі...

Це я ходжу по місту з одрізаною головою

і на руках у мене б'ються і дзвенять одинокі

жилки,

а може, вулиці майбутнього міста...

Чи чуєте мене, поети селянські?

На холодних станціях республіки

в вікна заглядають явори,

і мчаться, мчаться ешелони — в холодне око

зорі...



А трамваї на стіни будинків, на панелі й на

рейки кидають

килими сині й прозорі...

Це я ходжу по місту з одрізаною головою...

Неп.

1922