РОБФАКІВКА

(Поема)

І



В цей час, коли я іду

і міські ліхтарі сперечають із місяцем,

коли я проходжу великі площі і оглядаюсь,

аби не наїхав авто,

і згадую,

як мені на "Сінабарі" трохи не набили фізії, —

ти в брудній і нетопленій кімнаті

читаєш золоті й невідомі утопії:

пробігають літери довгими й радісними рядками

і здається, що ті літери —

я.

В цей час, коли я іду

і прожектор огненно розсікає груди вечора,

і в криваве провалля видно,

як вітер скажено ганяє перелякані акації,

і метушаться розірвані хмари, — я згадую,

як ти була політруком ескадрону

і брала Перекоп...

А тепер ти, золотоволоса робфаківка,

кожного ранку біжиш по задрипаних вулицях

і боїшся опізнитись на лекцію,

де розказують про меридіани й про життя рослин.



II



Невпинно

і солодко б'ються серця,

і правильно, і з перебоями

в цей час,

коли ми йдемо з тобою.









А на заході:



прямо в прострелене чоло сонця —

летять журавлі...

І ніколи, ніколи

не буде краще на землі.

Віки проходять перед тобою

і оддають тобі пошану,

о жінко Революції!

Скільки геніїв вийшло із доісторичної

глибини твого черева..Г

Дивлюсь на твої заломлені руки,

на зморшки на твоїм чолі

і оддаю тобі своє серце...

На!..

І підставляю вітрам розірвані груди,

і женуть вітри по жилах мою кров,

і ритмічно піднімають легені...

А на заході:

будинки і люди

чітко вирізьбила далечінь.

III



Моя душа,

мов залита асфальтом земля,

і кожне необережне слово

вгрузає в ній, як закаблуки моєї коханої

на розпеченім ґрунті

площі Рози Люксембург...

І її, таку наївну і тривожну,

я оддаю тобі,

бо:

прийдуть тисячі таких же, як і я,

і оддадуть тобі свої серця і душі,

і ми їх запалимо,

щоб

освітить твої дороги,

о жінко Революції!

А ти крутиш із газети цигарку,

і крізь розірвану юбку видно брудне коліно,

а твої стоптані черевики

нагадують одеський порт у 20-м році...



IV



Ремонтуємо тіло й душу,

ремонтуєм будинки й дороги.

Але той, хто тисячолітні підпори зрушив,

це не вважає за ремонт.

Там, за обрієм, бачу велику руїну всього

Сущого

і великий ремонт,

там, за обрієм...

І тремтить золота волосинка

на твоїй, на рожевій щоці.

Уже кулі на розі не тинькають.

І все ближче осяяна ціль.

1923