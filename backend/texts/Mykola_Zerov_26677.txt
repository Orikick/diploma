ЛОТОФАГИ







З-під Трої і кривавого туману,

Від чорних днів ненатлої війни

Цар Одіссей пригнав свої човни

На сонні плеса тихого лиману.



І там громадку нашу, горем гнану,

Зустріли лотофаги, з глибини

Землі своєї принесли вони

Поживу нам солодку і незнану.



І їли ми, і забували дім,

Сім'ю й родовище, в краю чужім

Ладні довіку жить на готовизні.



Та мудрий цар не дав лишитись нам

І силоміць нас повернув отчизні —

В науку іншим людям і вікам.






ЛЕСТРИГІОНИ







"Тут, царю, дикий край неситих лестригонів

Та струджених рабів, що вівці стережуть.

Як привела тебе твоя заклята путь

В ці селища смутні недолі та прокльонів?



Ти кажеш: "Поліфем!.." Нащадок Посейдонів,

Він знав вогонь, а ці — сире і свіже рвуть,

Не має впину їх непогамовна лють,

Не відають святих гостинності законів.









Не йди, зостанься тут. Є схови серед скель.

Вночі я справлю твій стовеслий корабель

У тиху сторону народів хлібоїдних.



А сам лишуся тут у горі та біді,

Я тільки думкою до скель полину рідних,

Я тільки чайкою… з тобою… по воді!"








KAPNOS TES PARTRIDOS





Щасливо, корабелю темнобокий!

Безпечно плинь під теплий небосхил —

До Швабських гір, до голубих Антіл,

В Кабул чи в землі запашної мокки.



Хай не в'ялять тебе марудні доки,

І хай романтика твоїх вітрил

Набуде швидкості казкових брил,

Що ними велет кидавсь одноокий.



Та чи згадаєш ти в чужих краях

Поржавілий і старосвітський дах,

Де огнище твоє колись палало?



І чи промовиш з почуттям легким:

Там цілиною йдуть леміш і рало,

Там зноситься Ітаки синій дим?







ТЕЛЕМАХ У СПАРТІ




ЕЛЕМАХ У СПАРТІ





I



На землю впала ніч, потемніли дороги,

У цоканні підков мчить Одіссеїв син.

Півсвіту вже за ним… Сіріє мла долин,

Мигтять огні — і сплять Тайгетові відноги.



Палати… Сонце там чи місяць білорогий?

Блищать слонівка, мідь, і золото, й бурштин.

Білявий Менелай, щасливий сім'нин,

Провадить юнаків на ковані пороги.



Цариця жде гостей, і відблиски зі стель

Виборну золотять в руках її кудель,

Повага їй в очах… Вітай, благословенна!



Тивує Телемах: "Злочинниця грізна,

Що з нею в світ прийшли облуда і війна,—

Ти мудра, ти ясна і лагідна. Гелено?"







II

Цариця подив той угадує з очей,

З безсмертних уст її снується єпопея

Про шлюб зневажений, про мудрість Одіссея,

Про дужий Іліон і смерть її дітей.



Мов смерч, краса її промчала між людей,

Жага і пристрасті владали в світі нею —

Хто згодяний не зна, що важить Діонея,

Хто віджене її від крицевих грудей?



А там світають дні прозріння і науки…

По скарб єгипетський сягнули ніжні руки

І забуття бальзам долито до вина.



О, що буйніша кров і молоді нестями,—

Тим більша лагідність, ясніша глибина,

Тим скорше. Мудросте, приходиш ти з літами.