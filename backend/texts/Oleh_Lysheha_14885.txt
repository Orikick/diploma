Кінь

...Дійсно, я вдячний тому,

Хто колись на згадку

Обвів наші тіні

Червоною і чорною землею,

Підмішавши туди крові,

Щоб хоч трохи скрасити

Перед собою дикий камінь.

Але не лише вдячність тримає

Мене сьогодні коло стійла —

І зовсім не рана, що не гоїться

З того часу в горах,

Коли, вдоволено відступивши від стіни

З долонями в закривавленій глині, —

Він раптом зрозумів,

Що по горбатій стіні печери

Наш невеликий табун гнідої масті,

Легко перескакуючи з виступу на виступ,

Втікає від нього назовсім —

І саме тоді злякався, не витримав

І чимось гострим ударив —

Може, побачивши пораненого,

Інші впадуть на коліна?

Так воно й сталось..

Роз'ятрена рана ниє ночами,

Змушує плекати втечу..

Але як лишу його тут самого?..