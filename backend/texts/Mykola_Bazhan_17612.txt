Ретельно тіні складено в штахети,

І над пустелищем степів,

Як хвіст скаженої комети, —

Огонь рахманних вечорів.



Упали тіні гострі осторонь!

Чіткіш лягли риски гілок,

Перехилившись в темну просторінь

Кущі здичавілих зірок.



Іду, й дороги переламані,

Гнучись, плазують із-під ніг.

Так важко на жорстокім камені

Класть лінії твердих доріг.



Так важко на жорстокім камені

Шляхів вирізьблювати грань.

Невже і справді заважа мені

Дорога зустрічей і тиха путь прощань?



Дорого зустрічей і тиха путь прощань,

Людська дорого, – просто стелиться,

Відбивши на холодних рельсах

Огні ночей і дотики світань.



І кожному іти тобою,

Людська дорога меж і мір,

І тягнуться над головою

Сліди скривавлених сузір.



І знатиму, куди іти,

І терени, що проходитиму.







Людському захвату неситому

Невже не вистача мети?



Не всі серця дадуться хробаку,

Не всі шляхи у круг закуто,

І проросте зелена рута

На жовтому піску.