Так багато суперзірок, порослих очеретом..

Десь там Том Джонс

Співає про зелену-зелену траву..

В таку ніч місячними борами

Водять хороводи опеньки,

Притрушені цинамоном..

Як би я хотів пуститись знову

Тим Чумацьким Шляхом назад,

Поорати ще теплий пил..

В таку ніч

Відкриваються найбільші оперні театри –

Для тих, хто в морі, для тих, хто не спить

Елла Фітцджеральд

Мажеться глиною голубою –

Ми не пропадем у цьому світі!

Ніколи, ніколи не сумуватиму –

Зовсім як дерево низенько над водою