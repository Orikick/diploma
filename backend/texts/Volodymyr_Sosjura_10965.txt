У вагоні нікого.

Туманіє вікно...

На вокзалі росте, наростає тривога,

і цивільних все менше...

Наступає

Махно.

Може, чую і бачу востаннє

рейки,

рейки,

що дзвонять, біжать і зливаються в синій,

смутній далині...

І гармонії срібне ридання

про дитинство і юність мою

нагадало мені...

Сплю.

Це сон,

тільки сон,

мій солодкий, терпкий і кривавий...

Над холодним задуманим тоном колон

бродять птиці якісь...

І летить

у штиках і трояндах,

мов повстанців заквітчані лави,

на далекі, на дивні, незнані, на сині

й чудесні моря,

в коливанні крові й янтаря,

зоря.

Проснувся...

Голий

лежу на канапі:

звісилась ковдра, —

блідо і в'яло — рука.







Товариство!

Я вуспівець знову,1

електрон у ВОАПШ2!

Знову пісня моя і ярка, і дзвінка...

Знов я той, як у той, у 20-й,

комунар стовідсотковий знов.

Як тоді, і натхнений, і юний,

до Комуни

я крізь кров суперечок прийшов,

як тоді, більшовик ніжноокий,

я іду,

і тікає бандитами мла,

хоч у мене і криза була

вісім років!

Прапор падав,
Дивіться також




Володимир Сосюра — Чи знаєш ти світання в полі


Володимир Сосюра — Такий я ніжний, такий тривожний


Володимир Сосюра — Мені ти приснилась давно


Ще 95 творів →




Біографія Володимира Сосюри














і ворог із рук виривав

ці тканини, шовково-криваві, —

і хитався, і плакав зелений мій сад, —

я тоді оглядався з журбою назад

і дивився в огонь на хитання заграв,

що до зор простяглися ласкаво

крізь ночі

на далекі фронти,

на посьолок робочий, —

щоб забути вагань моїх бред —

і крізь Жовтень дивитись вперед.

Вісім весен і зим,

вісім осен і літ,

то тривога, то гніт,

люті чорної дим

налітали круками на мене,

рвали образів листя зелене,

потрясали кістки

ці безумні круки,

і за те, що з собою на герці

я виснажував марно всі сили

не первий,

рвали нерви

і жили,

і серце...

Скільки раз я хотів,

за нестриманий гнів

і за дум чорні лебеді й круки,

взяти мавзера темного в руки

(щоб надворі летіли сніжинки,

коли небо сліпе і рябе), —

і поставить себе

ДО

стін-

ки.

І не раз я ставав,

але тільки-но брав,

тільки брав я до жуті солодкого мавза,

чорна павза

вибухала вогнем, як пожар:

"От чудак!

Це не так.

Я ж

комунар!"

Довго, довго я був із собою в бою...

Обсипалось і знов зеленіло в гаю,

пролітали хвилини, як роки...

Рвали душу мою

два Володьки в бою;

і обидва, як я, кароокі,

і в обох ще незнаний, невиданий хист,

рвали душу мою

комунар

і червоний фашист.

Другий

(той, що ішов на Ейхгорна),

очі мав не вперед, а назад і убік, —

об'єктивно й по суті був чорний,

або

на-

ціонал-

більшовик.

Він співав Україну — повію,

забуваючи другу, свою,

що не зраджувала у бою

своє ім'я ніколи,

взята в зброї ворожої коло,

не стогнала ніколи:

"Я гину..."

Вічно мокра од крові і поту,

Україна сільської голоти.

Перший теж Україну співав,

де чавун і залізо морями клекоче,

Україну донецьких заграв,

Україну робочу.

Як дитина, що з криком "у — а"

йде крізь болі на світ, у страждання в огні,

гострі шпаги схрестили востаннє в мені

робітник

і дрібний буржуа.

Довго був чорний бій:

то один відступав,

то хитався другий

і згинався тугою дугою,

доставав аж до п'ят головою, —

і, здавалось, не встане ніяк,

голови не відірве з землі,

де накреслив ворожий гостряк

п'ятикутню зорю на чолі.



Ніби серце гнило, —

гнаний човен у морі печалі, —

як дим,

а над морем і ним

небо чорне грозове було,

тільки блискавки — шпади літали!..

Од ударів то іскри, то дзень.

Вдарить перший: густішає тьма,

вдарить другий: мов тьми і нема...

Од ударів то іскри, то дзень, —

це два велетні б'ються за ніч і за день.

Мозок танув і гув1, —

я у розпачі був,

немов мої соняшні брами,

що до них я крізь кров

на вершини ішов,

що до них ми ішли тисячами, —

затуманились тоскно над нами

й наче танути стали, як дим...

Може, й серце гнило, —

та не так це було.

Це здавалося лиш,

марно гнівом палало обличчя, —

і вперед, і назад

ми ішли, як раніш:

це маневри були стратегічні.

Я ж по місту ходив, як в огні:

все здавалось ворожим і рідним мені,

навіть співи звучали і щиро, й нещиро...

І хотів я розбить, розтрощить свою ліру

об розпечений брук,

забуваючи зовсім про зорі,

про мільйони восторжених рук...

Просто

був

я

тоді

панікьором.

Будні мчали вперед, електричні, ясні,

а за ними і я на підбитім коні:

два Володьки було у мені,

що змагались на грані безодні:

той за Вчора,

а той

за Сьогодні.

В шумі гнівному зброй,

як ізгой,

серце гнане, безумне і хоре

в ребра било, як дзвін на пожар...

Але я ж комунар!

Мусить там

мені бути не ковзько,

де упав той титан Маяковський,

на хвилевую радість катам!

Хай і серце-ізгой

в шумі гнівному зброй, —

та його я не дам на поталу:

мої предки змагались на Волзі, Дніпрі,

на Дунаї, Дінці і на Сені, —

я не той,

не з того матер'ялу,

що Єсенін!

Надто довго боролися ми,

продирались до сонця із тьми,

щоб пішов хоч один з нас у морок.

Не обдурить ніколи нас ворог,

бо натягнено рейки, як струни,

як ток...

Сонце ширить нам очі і груди:

з нас не буде

ніхто

дезертиром

Комуни.



День 26V—3.VI. 1930.

Харків