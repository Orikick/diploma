ЧОРНІ УРИВКИ

(Фантазія)



І



Далеко десь кричать гудки...

Куди, куди з залізного полону?..

Далеко десь:

і дим, і жах... і пострілів далекий пломінь...

далеко десь...

іду.

Кому, кому оці заплакані огні

і порозбивані вітрини?..

Нащо ці сльози?..

Мов по інерції, вагони вдалині біжать без

паровоза.

Забутий прапор ось.

Він до стіни приколотий багнетом:

його зірвать нікому не вдалось...

І важко цокають мої заковані штиблети.

Так.

Ми перемогли.

Але ні їх, ні нас

Розбита станція... в провалля видно зорі...

Лиш вартовий стоїть біля вікна,

За мною стежить мертвим зором.

Кому, кому оці заплакані огні

і порозбивані вітрини?..

Нащо ці сльози?..

Мов по інерції, вагони вдалині

біжать без паровоза...







без паровоза...



II



Стоїть на фоні заляпаної мозком стіни,

в струмочках крові...

і хилиться все нижче...

Дивись під вії золотисто-сині:

озера.

Тьма.

Немов поверхня місяця, вода переді мною...

Із очеретів човен тінню виплива.

І Ід човні двоє.



Дивись під вії золотисто-сині:

од ліхтаря огонь,

і на снігу холодні довгі тіні...

Дзвонять (так одиноко і далеко,

мов на пожарищі сльоза об камінь)...

Дивись під вії золотисто-сині:

акації шумлять... а білі пелюстки

на лаві і в твоїм волоссі...

Про це ще згадую так гірко і так ясно я,

ще й досі.

...Акації шумлять...

Я — мимо.

А позаду десь

лежить розкинувшись вона

і місяцю востаннє віддається...

III



На площі я.

Проміння точиться на статуї, на лати

і на замки янтарную кладе печать.

Застрягла ніч у циферблаті,

спинила час.

Куди не глянь: асфальт і провода,

які нещодавно мотала буря,

немов волосся в час кохання...

Там: ніс орудія повітря нюхає над муром,

набоями опоросився кулемет...

А хтось стоїть, чекає хтось,

і руки він простяг, немов перед прощанням.

Отак: стоять, не мислить і не знати.

Хай щоки м'ні багряним холодом торкає

і тягне вдаль, за прокляте Сьогодні...

Отак: не мислить і стоять.

Цеха. Цеха.

І порох на станки осів,

немов на золотом тиснені томи,

в якійсь бібліотеці.

Ремінний шум,

зелений шум

за мною вже не поженеться...

Ремінний шум,

зелений шум...

Колись і я тут пальці молотком не раз збивав

і на дзвінок ішов

такий веселий і в смуглявій блузі...

Ще вчора йшли на смерть мої останні друзі,

й ніхто не вийшов із огня...

Уже не буду я ні в "Гарті", ані в "Плузі"1...

Кому ж декретом я?..

Дзвеніть, підковки, синім дзвоном,

нехай волосся димарів

шалений вітер юно гонить

знов од зорі і до зорі.

Дзвеніть, підковки, синім дзвоном.

Нехай сьогодні я чужий,

але настане день червоний,

такий червоний, любий мій, —

і скаже хто, що в дні знемоги

продався за червінець я...

Роздайтесь, світові дороги,

я хочу бурі і огня!

Нема людей, — нехай тумани,

з розгону хай — об груди грудь,

але з'явись нам океанно,

землі нової юний рух!

Цеха. Цеха.



Вже місто за мною.

Круг мене — нікого.

Лиш вітер рукою

сніжинки під ноги.



Сніжинки, сніжинки,

я в муці, в знемозі,

підковками дзвінко

не б'ю по дорозі.



Куди не погляну —

ні хати, ні знака.

На місяць туманний

не виють собаки.



Пустелі, пустелі,

мов мертвих обличчя...

А зоряна стеля

кудись мене кличе.



Нарешті, за гаєм —

за хатою хата...

Чого 5К я блукаю,

як Марко Проклятий?..



Чи сніг, чи утома,

чи сон мені сниться?..

На призьбі знайома

сидить молодиця.



— Ну, драстуй, — говорю,

од неї ж мовчання...

І дивляться зорі

на очі кохані...



А очі не бачать.

Упав на коліна,

цілую і плачу,

кричу, мов дитина:



— Хіба ж я забуду!

А сльози — водою...

Шалено до грудей

припав головою...



Встаю, мов заклятий,

цілую востаннє.

Із кожної хати

на мене — мовчання...



Село вже за мною.

Круг мене — нікого.

Лиш вітер рукою —

сніжинки під ноги.

Грудень, 1923