В огні нестримної навали

рубали, різали наш сад...

А ми дивилися назад

і за минулим сумували...



Руками власними тюрму

творили ми собі одвічну...

О будьте прокляті,— кому

назад повернуте обличчя!



Кати нас брали на штики

за слово, правдою повите...

Ви ж розумієте?! Віки

не знали ми, чиї ми діти!..



Хтось застромив у серце шило

в чеканні марному весни...

В саду розкішному лишились

одні пеньки та бур'яни.



Кати на струни наші жили

тягли із рук, як сон, блідих...

І з нас співців собі купили,

щоб грали їм на струнах тих.



Ми йшли кривавими стежками,

нам тільки снився волі гук.

І похоронно над полями

кричав і плакав чорний крук...



Він нам кричав про волі гнів,

щоб ми повстали, захотіли!..







Й кривавий дзюб об струни-жили

в безкраїм розпачі точив...



Коли ж приходили раби

володарям на струнах грати,

серця не тисло від журби

і не обурювали грати...



А струни плакали... Не в бій —

вони нас кликали в утому...

Та от прийшов співець новий

і в струни вдарив по-новому.



І ми здригнули!.. Душі громом

залив музичний буревій,

що мчав, мов рокоти ріки,

що рвався вдаль крізь піну шалу!

І розцвіли старі пеньки,

і бур'яни травою стали...



Це вдень було, коли той спів

так схвилював серця всім хорі...

А уночі вже сад шумів

і крізь гілля сміялись зорі...

Так несподівано і скоро

наш сад постав і зашумів...



Його рубали, а він ріс!

На місці зрубаного дуба

росли нові!.. І навіть хмиз

угору дерся!.. Краю любий!..



Ми дочекалися весни,

ми вже підходимо до брами!..

Це ти той сад, о краю мій,

колись порубаний катами!..

Над золотими берегами

ти знов шумиш, такий рясний...



1928, Харків