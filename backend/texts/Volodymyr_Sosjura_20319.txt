Магнат Осел огородив Дніпро:

"Стороннім хід сюди забороняю.

Тут тільки рибу я ловить бажаю".

Але ж Дніпро — народнеє добро!

Яке ж Осел на нього право має?

Всі звірі — в гнів, в обурення страшне,

І про Осла таке з них кожен мовить...

Але Осел спокійно рибку ловить.

"Тут вартовий охороня мене", —

Так каже він... 1 з гаю, що за гаєм,

Що зветься в звірів їх братерським краєм,

Осла вартує дальній звір з нагаєм.

Своїм магнат давно не довіряє.

Гука Осел: "Ми підем в щастя світ!

Ми рівні всі! Я теж сам із робочих!"

Кому, Осел, замилюєш ти очі,

Як між тобою і народом — пліт.



17.07.1960