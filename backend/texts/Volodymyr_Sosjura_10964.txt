Солодко й тоскно, ах...

Це кохання нестримано лине.

І розлука встає, як жах.

Срібло озер України

в твоїх очах,

єдина!

Під нами —

сніг

пломенистий,

котяться гами

до ніг.

Над нами —

туманна блакить.

Це місто шумить і шумить,

велике

північне

місто1.

Я став за токарний

верстат2

для того, щоб бути робочим,

щоб марно не плакали очі

над морем кривавим страт...

Я хочу усе зрозуміть,

щоб бути, як сніг той

іскристий,

що стеле під ноги блакить.

А місто шумить і шумить,

велике

північне

місто.

Обличчя в тумані чиє?

І хто з ким на соняшнім герці?

Я стримаю серце своє,

українське

розхристане

серце.







Я стану таким, як Еллан.

Це лице його рідне і добре...

Проведи ж ти мене крізь туман,

перший

хоробрий!3

О, усмішки твоєї блакить

і голос, що падає дзвінко!

Ти казав, що не можна любить

Революцію й жінку.

Що не можна дивиться на бурі

крізь усмішку кармінних губ...

І здригалися брови хмурі

й непокірний білявий чуб.

Хай же слово, як молота льот,

протинає стихії тумани.

Я до тебе прийду крізь завод,

лиш не кидай мене, Еллане!

А вона стоїть і кличе:

"Ти мій,

ти навіки мій!"

І на владне рум'яне обличчя

впали тіні солодкі од вій.

І хитаюся я... Два магніти:

Революція і любов.

Пам'ятаю... акації... літо,

коли місто взяли ми знов,

коли прапор червоний під крики

з виконкому зірвав отаман,

і було так туманно й дико

дивитись на ями ран,

на обличчя розстріляних долі,

на тих, що вмирати вмів.

І шуміли печально тополі

над трупами впалих бійців.

Хай прийшов я до сонця крізь ночі

але біль той в мені ще не вмер.

От для того я став робочим,

щоб не схибить тепер.

На чолі долоня холодна,

а серце — шматок терпкий.

Там, де заграв багряні полотна,

так призивно

кричать

гудки.

Я змалку слухав їх крики,

був одірваний

довго від них.

Місто північне

велике,

я в обіймах твоїх.

Я на тебе уже не сердитий,

випав з рук непотрібний ніж.

Хоч похмуро — міцним монолітом

на козацьких кістках ти стоїш.

Ось морями встають обличчя,

чорнобриві,

старі,

молоді...

І все швидше, і швидше, і швидше

серце б'ється й клекоче в груді.

Серце,

козацьке серце...

Не хили свого обличчя,

не личить

тобі тепер це.

Я зроблю тебе робітничим,

моє змучене серце!

Слухай...

Он Він йде

і бере Петра за в'язи...

Його руки — грозові маси,

очі — повстання день

в океані облич...

Ти не чуло?

Я чув,

як майдан загримів, загув,

як Петра

поборов

Ільїч!

Пролетів романтики час,

що крізь неї ми йшли до загину

за мітичну якусь Україну,

що дурили

нею

нас.

Протинай же, думко, туман

електроном у морі стихії.

України старої нема,

як немає старої Росії.

Із південного, із туману,

у польоті в невидані дні

мерехтить Україна багряна

золотими крилами мені.

Наді мною вся в димі блакить,

і сніг,

як сльози, чистий

лягає

покірно до ніг.

А місто шумить і шумить...

Велике

північне

місто.

Ленінград,

лютий, 12,1930 р.